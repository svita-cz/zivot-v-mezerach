## Pohádka o fotce

> Každého lze vystopovat.
>
> Na internetu není soukromí a neexistuje anonymita. Každý krok, každá navštívená stránka, každé kliknutí je zaznamenáno a uloženo. Každý, kdo se vyskytne na síti, chtě nechtě zanechává stopy a nepřímá vodítka. A právě tyto indicie mohou být použity pro sledování osob a získávání informací o jejich soukromí, aniž by byl porušen jediný zákon a prolomeno jediné heslo.
>
> A to je podstata internetového stalkingu - legální získávání informací, které nejsou určeny vám.
> 
> *Karel Čížek: úvod povídky Stalker číslo 47*

* * *

Poslední den v roce. Sníh. Malé město.

Velké jen natolik, aby mohlo mít na náměstí malou kavárnu. A malé jen natolik, aby ta kavárna byl jediný slušný podnik, který je v tuhle hodinu otevřený.

Stmívá se. Rozsvěcí se první lampy. Přes náměstí kráčí děti, na saních za sebou táhnou krabici s dělobuchy.

V kavárně právě slečna v zeleném svetru rozsvítila světelný řetěz ve výloze a přesunula se k barovému pultu. Utírá sklenice.

Do nového roku s čistým sklem!

V kazeťáku hraje tisíckrát ohraná "vánoční pohoda".

Barmanka kouká ven. Takhle je zima nejhezčí - přes okno z vyhřáté místnosti.

Sníh. Večerní autobus. Běžící muž. Ujelo mu to před nosem.

Sklenice. Hrnečky. Jízdní řád.

Otvírací doba. Zvonek nad vchodem. "Dobrý večer"

"Dobrý, co si dáte?" - "Něco teplýho..." - "Cappucino?" - "Třeba."

Věšák na kabáty. Zvuk kávovaru.

Sednul si k baru. Prohlíží si menu.

Vůně kávy ve vzduchu. Už se to nese. "Děkuju, zachránila jste mi den." Zatím spíš ze zdvořilosti.

Sváteční hudba ve vzduchu. Sami dva v místnosti. Kradmé pohledy. Zrzka v zeleném svetru. Povědomá tvář.

Plešatý chlápek v kožené bundě. Koho mi jen připomíná? Obličeje se tak opakujou.

Zrzka rovná hrníčky. Chlápek pije kávu. Magneťák hraje:

	I like beer, and I like cheese
	I like the smell of a westerly breeze
	But what I like more than all of these
	Is to be on horseback.
	
	Hey and away we go
	Through the grass, across the snow
	Big brown beastie, big brown face
	I'd rather be with you than flying through space.

"Poslyšte..." promluvil chlápek. "Nejste vy náhodou Majka Kleinová?" - "Jo, to jsem já...." usmála se.

"Jé, tak to vás rád poznávám. Vy si mě asi... nepamatujete..." začal. Napil se kávy a zamíchal pěnu. "Já vás znám už asi pět let... Teda jenom přes facebook. Jmenuju se tam Profesor Polyhistor. Nedávno jsem vám gratuloval k narozeninám a uvědomil jsem si, že vás vlastně ani neznám." - "Jo... To je možný."

Barmanka se zastavila v utírání hrníčků. Chlápek se znova napil kávy. Znova zamíchal pěnu.

"Ta dnešní doba je stejně divná... Známe se přes sociální sítě a když se potkáme naživo, tak nevíme co si říct." začal. - "Nemusíme si povídat." odpověděla a pokračovala v utírání hrníčků. - "Jo asi máte pravdu." Vzdychl a zase se napil.

Kytarové sólo. Sborový zpěv. Tubullar bells.

Chlápek se nadechl, otevřel pusu jako kdyby snad chtěl něco říct ale zarazil se. Znala to moc dobře. Od té doby, co lidé nechodí tolik do kostela plní roli zpovědníků barmani.

"Kam jedete?" zeptala se ho. - "Zpátky do města. Pohádali jsme se s přítelkyní a to tenhle rok ještě ani nezačal." - Podívala se na hodinky: "Ještě vám jede jeden autobus. Za hodinku... A ještě máte čas na to se usmířit." - "To jste hodná, ale já nevím, jestli to usmíření stojí za to..."

Sólo na xylofon. Elektrická kytara.

Znova pohled do kávy. Znova se napil. Znovu kradmé pohledy.

"Ne, to není dobou, to my jsme divní..." povzdechl si. Znova vzdechl, znova se napil, znova se podíval do kávy.

Barmanka uložila právě utřený hrníček a zeptala se napřímo: "Co vás tak trápí?"

"Co jsem to za člověka?" Zeptal se ten kožené bundě ale nečekal na odpověď. Místo toho se jí začal vyptávat. "Pamatujete si na rok 2013? Víte, co jste v té době dělala?" - "No... Snad ano." - "A říká vám něco projekt NuDays?"

Strnula. Přesně věděla o čem mluví.

Považovala to za takový hřích mládí. Jeden fotograf, se kterým ji ten rok seznámili, se snažil prověřit známé přísloví "Šaty dělaj člověka". Snažil se to prověřit tím pro fotografa nejméně překvapivým způsobem a sice ... že fotil nahé lidi. Každý den jednoho. Snažil se v těch fotkách pak vidět tu esenci člověčenství, pokud to vůbec šlo.

Ona mu tehdy zapózovala před nějakou igelitem přikrytou výlohou kousek od Žabky. Bylo to v noci, fotil s bleskem.

"Ano, na to si vzpomínám," odpověděla.

Dostala tehdy několik nabídek k sňatku, ale měla za to, že se na to rychle zapomnělo. Jako na každý velký umění.

"Ten fotograf vás tehdy označil na backstage fotce. Tak jsem si vás přidal do přátel. Vy jste mi to tehdy odkývla a já pak následující roky sledoval, jak vychováváte syna, jak slavíte narozeniny a jak vaříte kávu. Nikdy jsme vám nenapsal, nikdy jsem se s váma nesetkal, ale tu vaši fotku, tu mám v srdci dodnes..."

Přemýšlela co má dělat. Nejdřív jí hlavou projela myšlenka na úder tupým předmětem a útěk, krev na sněhu a pak jí došlo, že to vlastně není zas tak dobrý nápad.

"A co ode mě chcete?" - "Nic. Jenom jsem to potřeboval někomu říct." A napil se.

Sólo na glockenspiel.

Byla to absurdní situace. Skoro se neznali a ona přesto hrála nějakou roli v jeho životě. Netušila kdo to je a on přesto nějakým způsobem viděl do jejího života. A viděl jí nahou, to v neposlední řadě.

Skladba na kazetě vrcholila, hlas oznamoval jednotlivé nástroje: "Grand piano...". Sólo na klavír. "Reed organ" a zahrály varhany.

Oba mlčeli. Jen hudba hrála.

Dopil kávu. "Tak já už zaplatím a půjdu..." - "Ále, kam byste chodil? Venku je zima..." usmála se.

Sólo na mandolínu.

Hlas na nahrávce oznámil "Tubular bells" a ty začaly hrát. Chlapík v kožené bundě se právě rozhodl, že zůstane.

Dal si druhou kávu. Povídali si. Sníh padal a hodinka uplynula jako nic.

Když odcházel, řekla "Počkejte". Otočil se za ní. Ona si vyhrnula si svetr (a s ním tričko) až ke klíční kosti a pak ho okamžitě pustila. Říkají tomu flashing. F65.2.

"Nemám syna. To jste si špatně vyložil." Dodala na vysvětlenou. Na vysvětlenou něčeho úplně jiného.

* * *

> Slova dozněla, ale počítače dál běžely a zaznamenávaly informace o dalších stovkách cizích lidí.
>
> (závěr povídky Stalker číslo 47)
> 
> Viz https://k47.cz/povidky/stalker-cislo-47.html 
